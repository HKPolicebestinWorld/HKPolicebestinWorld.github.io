金鐘太古廣場外，連日舖出一條白色鮮花路，悼念6月15日在廣場高處展示「反送中」標語、其後墮樓逝世的「杰仔」梁凌杰。事發至今已六天，杰仔父母首度開腔受訪。

訪問中，梁爸爸悲從中來，認為「香港病咗」，直指香港人是被不仁不義的政府逼得非常無奈，才會示威宣洩憤怒，「一個人冇可能無啦啦走上去，為咗一樣嘢咁憤怒，咁無奈坐喺度」。最終，兒子意外離世，梁爸爸慨嘆：「係七百萬人嘅悲哀，亦都係下一代嘅悲哀。」不過，杰仔父母均異口同聲，寄語即將再發動示威的年輕人保持冷靜，避免有暴力事件發生，造成損傷，甚至再次上演任何悲劇，「如果有咩事，我哋成家人都好內疚」。

「我個仔唔係一個犯罪嘅人」

「六月十六號個父親節係一個好日子，但係六月十五號嗰一晚，我收到我個仔嘅消息，我真係好心痛。」梁爸爸哭着說。他緩緩地道，杰仔平時少談政治，熱心做公益義工，從不斤斤計較利益，「我個仔唔係一個犯罪嘅人、一個好頑皮、好犯惡嘅人，係一個好純良、香港嘅小市民」。

杰仔是眾多反對修訂《逃犯條例》的香港人之一。梁爸爸認為，只因香港病了，才會促使大量市民抗議，「其實好多人都唔係正式、真正驚佢送返大陸受審，只係一個憤怒，對香港社會一個咆哮，對呢個不仁不義嘅政府嘅一種宣示」。


**「咁多日以來，我都唔覺得我個仔係離開咗我哋」**

面對親兒離世，梁爸爸謂：「任何一個父母……」未說完，已泣不成聲。身旁的梁媽媽接著說：「都唔會平復到心情，平復到都係呃你哋。個個都十月懷胎，個仔咁突然間離開我哋，點會唔傷心？」她坦言，這幾天仍為兒子準備早餐，仍會為兒子留飯餸，「我哋當佢仲喺身邊，咁多日以來，我都唔覺得我個仔係離開咗我哋」。

梁爸爸繼續說，政府為富人度身訂造《逃犯條例》，對其他香港人卻毫無保障。另一方面，政府無知地追求財富，令年輕人為有錢人服務、做樓奴，低下階層和普通百姓對政策無權過問。

**「點解出嚟做呢啲咁辛苦咁熱嘅遊行呢？全因為你個政府」**梁爸爸問：「二百萬人遊行，相信好多人都有回鄉證，任何時間返大陸，旅遊、遊玩都可以。但點解出嚟做呢啲咁辛苦咁熱嘅遊行呢？全因為你個政府，係包庇富人，只有幫助富人，冇真正幫助年輕人，佢嘅去路、出路、任何嘅支援」。

梁爸爸又指，杰仔的遺物中有一封控訴書，對社會表達憤怒、對不仁不義的政權發出控訴，內容與當日展示的橫額如出一轍，要求撤回「送中」、林鄭下台、釋放學生傷者，並重申示威並非暴動。不過，他對政府接納訴求一事不存希望，「政府只有擔心啲有錢人，唔會擔心我哋」，坦言只能無奈忍受。

**「唔需要太傷心，唔好太激動；如果有咩事，我哋成家人都好內疚」**

梁媽媽感謝社會各界人士悼念愛兒。她說，不知道兒子為何成為大家口中的「烈士」，坦言「我唔需要」，但明白兒子是為了社會不公不義之事而勇於發聲，全家均以他為榮。

梁媽媽希望年輕人上街抗爭時，千萬不可以做出任何傷害自己身體的事情。她亦感謝市民哀悼兒子，但希望「佢哋（年輕人）都唔需要太傷心，唔好太激動；如果有咩事，我哋成家人都好內疚」。梁媽媽語重心長地：「我想啲後生仔、年輕人，唔好再步我個仔嘅後塵。」

**「唔係政府逼到香港人咁無奈，係冇人可以做出咁嘅嘢」**

訪問臨近尾聲，心情略為平復的梁爸爸說，每一個善良的香港人和年輕人，都不想香港「變衰」，包括兒子在內、每一個走上街頭市民，都是為了表達對政權的不滿。他說，兒子不會無故走到那個平台靜坐，是出於憤怒、亦是出於無奈，「我諗全世界嘅人，唔係政府逼到香港人咁無奈，係冇人可以做出咁嘅嘢。」

記者 勞東來 楊思雅

梁凌杰父母首開腔：政府不仁不義　盼莫再生悲劇
- 分享自 LIHKG 討論區
https://lih.kg/cRgvsS
